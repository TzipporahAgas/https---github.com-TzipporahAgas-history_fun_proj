{
    "p":"ריב בין השבת והמועדים / רבי אברהם אבן עזרא

    חלק ראשון מהפיוט\n
    בֵּין שַׁבָּת וּמוֹעֵד מִלְחָמָה עֲרוּכָה,
    זֶה אֹמֵר כָּכָה וְזֶה אֹמֵר כָּכָה.
    אָמַר יוֹם שְׁבִיעִי: אֵל קָרָא בִּשְׁמִי
    וּבִשְׁמוֹ בֵּרְכַנִי וּמִי כָּמוֹנִי מִי?
    לְבַד אֲנִי מְכֻבָּד יוֹם עַנֵּג לְעַמִּי,
    וּבֵין קֵל וּבֵין בָּנָיו אֲנִי הָאוֹת בְּעַצְמִי,
    וּמַעֲרֶכֶת לֶחֶם הַפָּנִים בְּיוֹמִי,
    בְּהִתְחַבֵּר חֹדֶשׁ אוֹ מוֹעֵד עִמִּי,
    אֲנִי אֶהְיֶה תָּמִיד רִאשׁוֹן בִּבְרָכָה.
    אָמַר חַג הַמַּצּוֹת: אֲנִי סוֹד בַיְּהוּדִים,
    וּבִי נַעֲשׂוּ מוֹפְתִים רַבִּים וְנִכְבָּדִים,
    עַד יָצְאוּ חָפְשִׁים בִּי זֶרַע יְדִידִים
    בְּזָהָב וּבְכָסֶף וּבְמֵימֵי מְגָדִים
    וְכָל הַשַּׁבָּתוֹת גַּם כָּל הַמֹּעֲדִים
    כֻּלָּם הֵם זֵכֶר צֵאת מִבֵּית עֲבָדִים
    לִזְכֹּר בָּהֶם מָה רָאוּ עַל כָּכָה
    וְיוֹם הַשְּׁבִיעִי הֵשִׁיב: אֲנִי קָדוֹשׁ תְּחִלָּה,
    וְאִם חַג הַמַּצּוֹת הָיָה יוֹם גְּאֻלָּה
    בְּחִפָּזוֹן בַּדֶּרֶךְ הָלְכוּ סְגֻלָּה
    וּבְלֶחֶם מִשְׁנֶה קֵל סוֹדוֹ גָּלָה,
    וְלֹא הִבְאִישׁ הַמָּן בְּיוֹמִי הַנִּפְלָא,
    וְשָׁמַיִם וָאָרֶץ אֱלֹקִים בִּי כִּלָּה"
}